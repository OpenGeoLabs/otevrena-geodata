Pozitivní aspekty otevírání geodat, best practices
==================================================
Otevřením dat, tj. jejich zpřístupněním široké veřejnosti bez dalších omezení,
dochází mimo jiné ke zvyšování jejich hodnoty. Je doložitelné, že státní a
veřejné instituce již pouhým vystavením dat na Internetu jejich původní hodnotu
násobí [ref01]_.

Dále se ukazuje, že s nejzajímavějšími případy využití dat přijdou
spíše často komerční společnosti nebo jednotlivci než instituce, které
data původně vytvořily anebo zadaly jejich vytvoření. Tento efekt byl
znatelný například na akci *“První Pražský GeoData Hackathon”*
[ref02]_. Během jednoho víkendu vzniklo nad vybranými datovými sadami
publikovanými *Institutem plánování a rozvoje hlavního města Prahy*
šest zcela nových aplikací a analýz [ref03]_ a to i přes počáteční
technické problémy související s formou zpřístupnění geodat pomocí
proprietárního rozhraní `XML-RPC
<http://cs.wikipedia.org/wiki/XML-RPC>`_. Jako příklad ze zahraničí
lze uvést například město Londýn, které otevřelo data spojená s
přepravním systémem. Na základě těchto dat následně vyrostla řada
aplikací pro plánování cesty či domlouvání spolujízd a další.

Otevírání dat má v obecné rovině hned několik pozitivních efektů, zejména: 

* Kvalitnější služby pro občany
* Zvýšení informovanosti obyvatelstva
* Podpora občanské společnosti
* Zvýšení ekonomického potenciálu
* Zvýšení transparentnosti veřejné správy
* Efektivnější veřejná správa
* Redukce administrativy a zátěže IT infrastruktury veřejné správy

Kvalitnější služby, zvýšení informovanosti veřejnosti
-----------------------------------------------------

Projekty jako “Mapa kriminality” [ref04]_, různé cenové srovnávače (např. server
http://www.heureka.cz/), “Váš majetek” [ref05]_ a další vedou k efektivnějšímu
nakládání se soukromým a především veřejným majetkem. Soukromé osoby, ale i
veřejné instituce dostávají k dispozici větší množství relevantních podkladů pro
efektivnější rozhodování. Dochází tak i k propojení veřejných institucí s
občanskými iniciativami, které pak zpětně pozitivně ovlivňují veřejnou správu.
Jako příklad můžeme uvést Policii ČR, která využívá vizualizační možnosti
aplikace “Mapa kriminality”.

Obdobným příkladem je Datablog Hospodářských novin, který použil data z
Pražského dopravního podniku a na základě nich vytvořil aplikaci zobrazující
dostupnost jednotlivých městských částí prostřednictvím Pražské hromadné dopravy
[ref10]_. Tato aplikace umožňuje například srovnat dostupnost městské hromadné
dopravy v Praze před a po velké změně jízdního řádu k 1.9.2012.

Projekt “What’s the Plan” [ref13]_, který byl vytvořen v rámci projektu “EU
Plan4Business”, kombinuje různé otevřené datové zdroje mimo jiné data z Registru
Územní Identifikace, Adres a Nemovitostí (RÚIAN) [ref12]_ a z databází Ministerstva
financí [ref07]_. Jeho účelem je zobrazení přehledných informací vhodných zejména pro
potenciální investory, kteří hledají pro svůj investiční záměr v Evropě vhodnou
lokalitu.

Zvýšení transparentnosti veřejné správy
---------------------------------------

Přehledy hospodaření obcí v ČR jsou dostupné na webových stránkách “Rozpočet
obce” [ref06]_. Tato aplikace vznikla na základě dat, která v surové podobě publikuje
Ministerstvo financí prostřednictvím registru ÚFIS [ref07]_. Na základě analýz těchto
dat již vznikají další akademické studie [ref8, 9]_.

Některé politické strany zveřejňují své finanční zprávy na Internetu. Pomocí
automatických nástrojů (např. [ref11]_) lze zpracovat a vizualizovat mimo jiné i
jejich aktuální finanční situaci.

Jako další příklad lze uvést zveřejněňování územních plánů, kdy díky tomu
dochází k většímu zapojení veřejnosti do diskuze o budoucnosti obce [ref14]_ a
podobně.

Redukce administrativy a zátěže IT infrastruktury veřejné správy
----------------------------------------------------------------
Veřejná správa je často zbytečně zatěžována požadavky veřejnosti na poskytnutí
dat, která vytváří a spravuje. Musí udržovat kapacity pro jejich vyřizování a
spravovat technicky náročnou IT infrastrukturu. Právní oddělení musí být
připraveno na individuální žádosti ze strany veřejnostia případně na
zdůvodňování jejich neposkytnutí atp. Navíc po veřejné správě většinou nejsou
vyžadovány žádné dodatečné analýzy, ale pouze kopie již existujících datových
sad. Každá žádost je přitom posuzována a zpracovávána individuálně, což výrazně
navyšuje nároky na její vyřízení, které je v praxi prováděno specializovanými IT
pracovníky, na které je z důvodů složitosti přenášena i další administrativní
zátěž.

Vzhledem ke složitosti tohoto způsobu získávání dat je většinou uživateli
vyžadováno více dat než skutečně potřebují, zvláště pokud jsou poskytována
bezplatně. Zveřejněním vybraných datových sad na webových stránkách příslušné
složky veřejné správy tato zátěž odpadá nebo se výrazně minimalizuje. Dalším
faktorem, který snižuje zátěž IT infrastruktury veřejné správy je skutečnost, že
uživatelé mohou přistupovat pouze k datům, která doopravdy potřebují. To se
projeví jak při stahování datových sad, tak v případě prohlížecích rastrových i
vektorových služeb. 

Klíčové příklady otevřených geodat
----------------------------------
Úspěšných příkladů, ze kterých je možné čerpat je velké množství, zřejmě
nejkompletnější  a nejlépe udržovaný přehled otevřených geografických datových
sad v České republice je udržován na Wiki stránce české části projektu
OpenStreetMap [ref52]_.

V této kapitole si představíme některé příklady otevírání geografických dat u nás i v zahraničí:

* Londýn
* Chicago
* Berlín
* Vídeň
* Děčín
* Opava
* Český statistický úřad
* Český úřad zeměměřický a katastrální
* Ministerstvo zemědělství - systém LPIS

Londýn ★★★
~~~~~~~~~~
Vedení města Londýn si dalo za cíl zveřejňovat co nejvíce dat, které sbírá a
uchovává z titulu své funkce. Výsledkem je London Datastore [ref75]_, který slouží k
poskytování dat veřejnosti, výhradně zdarma. Na svých stránkách vybízí k
používání těchto dat a k vytváření aplikací nad nimi. Metadata k datovým sadám
jsou dostupná v jednoduchém formátu Comma Separated Values (CSV).
Na základě těchto dat následně vznikla řada aplikací, například pro plánování cesty či domlouvání spolujízd. Přehled aplikací vzniklých v Londýně, a to nejen nad dopravními daty, je k dispozici  na adrese http://data.london.gov.uk/datastore/inspirational-uses. 

Chicago ★★★
~~~~~~~~~~~
Město Chicago publikovalo některá svá geodata pomocí portálu GitHub [ref57]_ a
umožnilo tak uživatelům pohodlný přístup k jejich stažení. Vedle samotných dat
město publikovalo i analytické skripty v jazyce R s tím, že je zájemci z řad
veřejnosti mohou otestovat a případně navrhovat jejich zlepšení či opravit
chyby.

Berlín ★★★
~~~~~~~~~~
Město Berlín publikuje na adrese http://daten.berlin.de volně dostupné datové
sady vesměs pod licencí Creative Commons. Geodata jsou publikovaná pomocí
proprietárního REST rozhraní, kde pro přenos dat využívá formáty XML a JSON.

Vídeň ★★★
~~~~~~~~~
Město Vídeň publikuje svá otevřená data na adrese https://open.wien.at. Geodata
jsou poskytována pomocí webových služeb Open Geospatial Consortium (OGC). Pro
tabelární data je používán jednoduchý formát Comma Separated Values (CSV).

Děčín ★★★
~~~~~~~~~
Město Děčín ve spolupráci s Fondem Otakara Motejla a Fórem pro otevřená data
jako první v České republice otevřelo svá data. Data jsou zveřejněna na webových
stránkách statutárního města Děčín na adrese
http://www.mmdecin.cz/dokumenty/cat_view/238-otevrena-data a označená jako
“otevřená data”. Uživateli je povoleno data dále šířit a komerčně využívat, za
podmínky uvedení zdroje. Data publikovaná ve skupině geografických a mapových
dat jsou dostupná ke stažení ve formátu Esri Shapefile (SHP). 

Opava ★
~~~~~~~
Podobnou cestou jako Děčín se vydalo město Opava, které na svých stránkách na
adrese http://www.opava-city.cz/cs/mapovy-portal publikuje data ve formě
prohlížecích služeb OGC Web Map Services (WMS) a některé mapy ve formátu PDF.

Český statistický úřad ★★★
~~~~~~~~~~~~~~~~~~~~~~~~~~
Český statistický úřad zveřejňuje na základě usnesení vlády dostupná data z
výsledků voleb v otevřených formátech, zároveň s textovým popisem obsahu
zveřejněných dat na adrese http://www.czso.cz/csu/redakce.nsf/i/otevrena_data.
Dále zveřejňuje data ze Sčítání lidu domů a bytů 2011, která jsou k dispozici ve
formátech CSV, DBF a XML. 

Český úřad zeměměřický a katastrální ★★★
~~~~~~~~~~~~~~~~~~~~~~~~~~~~~~~~~~~~~~~~
K příkladům “best practice” přístupům při otevírání geodat zcela jistě patří
aplikace Veřejného dálkového přístupu (VDP) k datům RÚIAN (Registr Územní
Identifikace, Adres a Nemovitostí) provozovaná Českým úřadem zeměměřickým a
katastrálním (ČÚZK) na adrese http://vdp.cuzk.cz/. Jedná se o projekt v českém
kontextu jedinečný jak svým rozsahem, tak především objemem a kvalitou
vydávaných geodat, tak i mírou jeho využívání veřejností.

Na tomto příkladu lze demonstrovat zásadní problémy, které je potřeba pro
úspěšné otevření geodat vyřešit. Začít můžeme obligátním “kvalitní řešení nemůže
existovat bez kvalitních dat”. V tomto případě jsou data poskytovaná
prostřednictvím VDP jako předgenerované soubory ve Výměnném formátu RÚIAN (VFR).
Data jsou rozčleněna podle územních prvků a dále poskytovaná v různých verzích
podle typu a úrovně detailu poskytované informace. Zásadním aspektem je i to, že
jsou poskytována ve dvou formách, jako celá datová sada aktuální k prvnímu dni v
měsíci a dále jako denní změnové soubory. Tento přístup publikovaní je velmi
výhodný, dochází k snížení zátěže IT infrastruktury na straně poskytovatele
geodat a současně k zlepšení komfortu cílových uživatelů, kteří si mohou
jednoduše udržovat svoji kopii datové sady v aktuálním stavu pravidelným
začleňováním změnových souborů. Díky tomu vznikl kolem těchto dat velmi rychle
relativně bohatý ekosystém nástrojů a služeb. K úspěšnosti přispěla také
kvalitní dokumentace publikovaná s předstihem před jejím samotným spuštěním.

Z technického hlediska je formát VFR odvozen od standardu OGC GML [ref19]_, proto je
na straně aplikací poměrně snadno uchopitelný. To umožnilo rychlé začlenění
podpory tohoto formátu do nejrozšířenějších Open Source a proprietárních GIS
nástrojů.  Zároveň umožňuje vyjádřit vazby mezi jednotlivými prvky s ohledem na
strukturu datového modelu, ze kterého RÚIAN vychází. 

Ministerstvo zemědělství - systém LPIS ★★★
~~~~~~~~~~~~~~~~~~~~~~~~~~~~~~~~~~~~~~~~~~

Projekt Český LPIS [ref73]_ představuje novou filozofii v řešení geografického
informačního systému pro evidenci využití zemědělské půdy. Jeho základním cílem
je umožnit bezproblémové zvládnutí administrace a kontroly žádostí o zemědělské
dotace. LPIS poskytuje i mapové služby, které lze vyhledat v matadatovém
katalogu. Mezi jinými je k dispozici i webová služba OGC WFS.
